---
title: "UR vann Sveriges största tävling i webbprestanda"
date: 2016-04-07
description: "ur.se (numera urskola.se) laddar klart på 610 millisekunder. Det räckte för att vinna Sveriges största tävling i webbprestanda."
tags:
  - nyhetsbrev
  - webbprestanda
last_updated_by: peter
image_url: https://athega.se/system/uploads/2016/04/urskola.jpg
---
##ur.se (numera urskola.se) laddar klart på 610 millisekunder. Det räckte för att vinna Sveriges största tävling i webbprestanda.

> Internetworld har sedan 1997 utsett de främsta svenska webbplatserna i 17 kategorier. Testföretaget Apica mätte upp- och svarstiderna på alla nominerade sajter på Topp100-listan. Vi ringde upp Athega-konsulten Johan Beronius och URs projektledare Arvid Krantz.

### _Johan, klassisk fråga, hur känns det?_
– Det känns förstås riktigt bra för mig och alla i teamet. Jag har varit med och byggt en stor del av URs webbplats och haft tid att optimera den parallellt med att den utvecklats. Nu när sajten uppmärksammas i media är det kul för alla inblandade.

![Johan Beronius](https://athega.se/images/employees/johan/wide.jpg)
_Athegas Johan Beronius är expert på optimering av webbplatser och framhåller att det inte bara är prestanda som är viktigt – även tillgängligheten behöver optimeras._

### _Arvid, grattis till priset, hur ser den närmaste framtiden ut för ur.se?_
– Vi kommer fortsätta förbättra och utveckla sajten på samma sätt som tidigare. Vi har en stadig och stor ökning av trafik som kommer med förväntningar och ställer höga krav på kvalitet. En utmaning men samtidigt naturligtvis väldigt roligt.

### _Hur ser ni allmänt på behovet av optimering?_
– Jag är övertygad om att bra prestanda är viktigare än någonsin för alla sajter, inte minst på grund av det ökande mobilsurfandet. Användarna kanske inte förstår skillnaden men undermedvetet registrerar de förhoppningsvis att vår sajt fungerar som alla andra borde fungera. Man kan tycka att näten blir allt bättre och att responstider spelar mindre roll, men i praktiken har vi av samma anledning mindre tålamod och tar något för lång tid klickar man vidare. I ett klassrum med lite skakig uppkoppling fungerar vår sajt när andra sajter inte ens börjat ladda. Det hoppas jag märks och kan vara en del i den ökande återkommande trafiken till våra webbplatser.
