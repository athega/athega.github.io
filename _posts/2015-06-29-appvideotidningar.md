---
title: "Nyhet! Appvideotidningar"
date: 2015-06-29
description: "Läs om hur hybridtänket tar apparna till nya höjder."
tags:
  - nyhetsbrev
last_updated_by: peter
image_url: https://athega.se/system/uploads/2015/06/larsdbw.jpg
---
### Läs om hur hybridtänket tar apparna till nya höjder.

> Nya Fotbollskanalen släpptes 4 juni. En grym app som byggdes "by the book". Lars Dahllöf satt i teamet på TV4 och gillade allt med det högambitiösa projektet.

##### Kan man kalla nya Fotbollskanalen en appvideotidning?
– Varför inte? Innehållet i appen byts ut hela tiden, och mycket av innehållet är videosnuttar. När redaktörerna skriver i sitt cms-system så kommer det dom ser på sin skärm se likadant ut i appen inom en timme. Allt ändras dessutom på alla plattformar samtidigt, iOS, Android och webb. Skulle vi göra en native app med samma funktionalitet skulle det ta flera timmar att få ut det i Google Play eller i en Android-app och en vecka i en iOS-app som ska upp på App Store. Så den är snabb som en tidning på webben, fast gjord som en app.

![Lars Dahlöf](https://athega.se/system/uploads/2015/06/larsd.jpg)

Athega-konsulten Lars Dahllöf är Symbian-veteran från Sony Ericsson, men nu är det apputveckling som gäller: det är roligast.

##### Hur gör man en riktigt bra app?
– Ribban har helt klart höjts. Funktionerna måste utformas som användarna tänker. Allt måste fungera intuitivt. Interaktionsexperter och designers måste vara med. Färger, branding, flöden, typografi – allt måste stämma. Hög kodkvalitet är förstås superviktigt. Sen behöver man putsa, putsa, putsa.

##### Du kallar appen en hybridapp, vad är det?
-Det är ett samarbete mellan webb och app kan man säga. Innehållsstrukturen görs i html på en webbsida. När innehållet sen laddas i mobilen används en massa specialfix som gör att appen kan spela upp materialet på rätt sätt. Hybrid-appar är inget nytt, men nya Fotbollskanalen är en mycket ambitiös och snygg hybrid-app.

##### Vad är nytt i nya Fotbollskanalen?
– Allt. Logiken, funktionaliteten, innehållet, det grafiska utseendet. TV4 vill fortsätta vara ledande på grafik och funktionalitet i alla sina kanaler både på TV, webb och appar. 
   Appen är byggd enligt modellen ”mobile first” – all design och struktur har skräddarsytts för mobilen och sen skalats upp för att fungera även på desktop. Det har varit ett stort projekt med användarstudier interaktionsdesigners, formgivare och utveckling. Utvecklingsteamet har bestått av fyra utvecklare med specialkunskaper inom Android, iOS, frontend och backend, samt produktägare och testare.

##### Tänker du fortsätta med apputveckling?
– Jag är gammal i gamet, utvecklade i Symbian på Sony Ericsson i många år. Har jobbat backend, varit arkitekt, kravställare och även chef. Med det jag tycker är kul är ju att programmera, speciellt appar.  Appar är visuellt och lättjobbat, man har koll på allt och kan lösa allt själv. Bygga bra användargränssnitt är också väldigt kul.

##### Tips till andra som vill göra bra appar?
– Design och interaktion är viktigt. Använd rätt open source, speciellt på Android. Skriv robust och korrekt kod. Gör rätt från början. Sen är det viktigt att alla i teamet reviewar varandra hela tiden så att alla lär sig mer och utvecklas. Och ha kul förstås.

##### Nå´t mer?
– Japp, en grej som är skön numera är att det finns så mycket ny bra open source att använda. Det är smart att våga använda det senaste hela tiden, det lönar sig i längden.

[http://www.fotbollskanalen.se...](http://www.fotbollskanalen.se)
