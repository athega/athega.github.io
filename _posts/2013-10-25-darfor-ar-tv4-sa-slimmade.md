---
title: "Därför är TV4 så slimmade"
date: 2013-10-25
description: "TV4 har ett slimmat team för digitala medier samtidigt som kraven är höga."
last_updated_by: mats
image_url: /assets/legacy/uploads/2013/10/per-1.png
---

> TV4 har ett slimmat team för digitala medier samtidigt som kraven är höga. Teknikchef Per Åström kan förklara hur de löser den ekvationen.

### Per, vad skiljer er från till exempel SVT?

– SVT lever inte med samma kommersiella krav som Aftonbladet, vi och andra tv-kanaler gör. Oavsett om tittaren har en dator, platta eller mobil så behöver vi annonsintäkter. Därför lägger vi mycket energi på att hitta nya ytor att sälja.

Den 23 september lanserade vi till exempel det nya annonsformatet T-commerce som vi var först med i Sverige. "T" står för "tv". Tänk dig att du tittar på Drömkåken på vår Play-site. I en scen där en hantverkare använder borrmaskin kommer en yta upp som erbjuder dig att både läsa mer på annonsörens hemsida och att beställa en borrmaskin. Du väljer om du vill se vidare på filmen eller stanna kvar och kolla erbjudandet. Formatet är en del av programmet och det syns i timelinen när det dyker upp.

Nya idéer måste fram snabbt och då ställs det krav på den underliggande tekniken. Vi som utvecklar teknik för digitala medier måste känna oss trygga med att vi snabbt kan skapa nästan vilka nya format, ytor och idéer som helst.

### Hur har ni löst det?

– 2009 tog vi beslut att utveckla nya tekniska plattformar. Vi byggde bland annat API:er, dvs standardiserade gränssnitt till alla grunddata. Tänk dig att du har utvecklat en applikation för att visa omröstningar i mobilen. Vill du sen göra samma sak på en dator, gps-skärm i bilen eller på en Xbox så slipper du starta från noll. Med API:er går utvecklingen mycket snabbare.

![Per Åström](/assets/legacy/uploads/2013/10/pera.jpg)

Per Åströms utvecklingsteam har lagt ut driften av all IT och hyr funktioner och tjänster på nätet.

### Ni är bara 12 personer på din avdelning. Räcker det?

– Ja, faktiskt. Det beror på två strategiska beslut. Det första är att vi hyr kapacitet istället för att äga egna servrar. Det andra är att vi bygger våra applikationer så mycket som möjligt på färdiga komponenter, tjänster och ramverk. Vi letar upp "pusselbitar" som gör att vi snabbt och enkelt kan bygga bra lösningar. Vi hyr till exempel plattformen PubNub för realtidsmeddelanden, Disqus för kommentarer och använder open source-källkod som Ruby on Rails.

Det finns massor av färdiga add-ons från tredjepartsleverantörer. Vi letar upp dem, kollar av mot vår kravspec, beställer och betalar, ofta med kort. Fungerar det mindre bra så byter vi bara till en annan leverantör. Marknaden är internationell och konkurrensen stenhård.

### Kan du ge ett exempel?

– Till VIP-rummet i Idol köper vi in realtidsfunktionen som en tjänst från PubNub sen hyr vi kapacitet hos Heroku för att köra tjänsten. Där betalar vi bara exakt för den kapacitet vi behöver ända ner på sekundnivå. Perfekt för Idol som har tydliga tittartoppar.

Tack vare att vi använder tredjepartsprodukter kan vi lägga mer energi på att bygga snygga grafiska lösningar, integration och anpassningar som gör att verktygen passar vårt arbetssätt.

Målet är alltid att skapa maximal kundupplevelse. Det är nödvändigt med den konkurrens som finns om tittarna. De reagerar snabbt och känslomässigt och därför måste vi fokusera på upplevelsen, inte tekniken bakom den, den är bara ett verktyg.
