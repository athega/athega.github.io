---
title: "Ruby 20 år"
date: 2013-08-20
description: "Peter vet varför och kan berätta mer om styrkan i globala Ruby-communityn"
tags:
  - nyhetsbrev
last_updated_by: peter
image_url: http://athega.se/images/employees/peter/wide.jpg
---
> Denna artikel är ursprungligen publicerad i vårt nyhetsbrev.

## Ruby är ett av de 10 mest populära programspråken

### I år fyller Ruby 20 år och firar med att släppa version 2.0

*Agila programspråk fortsätter att ta marknadsandelar. Peter vet varför och kan berätta mer om styrkan i globala Ruby-communityn.*

[![Peter Hellberg](http://athega.se/images/employees/peter/wide.jpg)](/peter)
Peter Hellberg är systemarkitekt på Athega med [Ruby](http://ruby-lang.org/) och [Go](http://golang.org/) som favoritredskap.

### Peter, varför har Ruby blivit så framgångsrikt?

– En av de största anledningarna till att [Ruby](http://ruby-lang.org/) blivit så stort är ramverket [Ruby on Rails](http://rubyonrails.org/) men jag tycker personligen att styrkan ligger i Ruby-communityn. Språket lämpar sig väldigt väl för att bygga prototyper och kulturen av testdriven utveckling gör det enkelt att producera vältestad kod. Det skapar en bra plattform för utveckling av större system. En annan anledning är att [JRuby](http://jruby.org/) gjort det väldigt smidigt att introducera Ruby i organisationer där man använder Java.

### Stämmer det att Ruby är japanskt?

– Ja, det utvecklades av [Yukihiro Matsumoto](http://en.wikipedia.org/wiki/Yukihiro_Matsumoto) i mitten på 1990-talet. Han ville skapa ett språk som var väldigt intuitivt och enkelt att förstå även för ovana programmerare. Sen utvecklades språket med hjälp av japanska utvecklare och det var först senare som man började dokumentera språket på engelska – det är nog därför Ruby växt så fort de senaste fem åren.

### Vad är det nya i Ruby 2.0?

– Några interna förändringar sedan 1.9 är en ny Garbage Collector (Bitmap Marking) samt att man lyckats göra `require` markant snabbare. Man har även fokuserat på bakåtkompabilitet med 1.9 så långt som möjligt.

En av de mer synliga syntaxförändringarna är antagligen "keyword arguments" men till skillnad från Objective-C så behöver man inte tänka på vilken ordning man använder dem i. En liten men trevlig nyhet är att Encoding är satt till UTF-8 som standard.

### Är det lämpligt att gå över till 2.0 direkt?

– Ja, absolut, eftersom version 2.0 är en mindre uppdatering av 1.9.3 så är det bara att börja använda 2.0 i nya Ruby-projekt. Version 2.0 är dessutom väldigt stabil.


