---
title: "Blir det ett till Nordic.js?"
date: 2014-11-07
tags:
  - konferens javascript
last_updated_by: chrille
---
I dagarna annonserades [Nordic.js](http://nordicjs.com/) 2015, men frågan är om det blir ett till Nordic.js.

Det har nu gått några veckor sedan jag besökte årets upplaga av Nordic.js, en ny konferens som enligt skaparna skulle vara ”all about Javascript”. Problemet var bara att, det var den inte. Ganska litet faktiskt, till och med. Ändå var det en bra konferens, någonstans. Jag vill egentligen inte skriva det, men kan inte komma ifrån att jag nog tycker det ändå.

Konferensen inleds på kajen i Slussen i årets kanske tätaste dimma och vi kliver ombord på båten för att äta frukost medan vi transporteras ut till ett fantastiskt ställe, [Artipelag](http://www.artipelag.se/). Vi kliver av i ett hav av såpbubblor och tar oss upp till scenen, byggd i trä, som ett stormande hav. Jag tror den starten är svårslagen.

Luncherna är fantastiska, kaffet är gott, festen grym, men formatet på själva konferensen är på tok för långsamt. Ett spår, 30 minuter prat och 30 minuter paus. Med några få undantag är nivån på innehållet som talarna framför alldeles för grund och som inledningsvis redan avhandlats, inte ”all about Javascript”.

## Undantagen som jag tar med mig

- [Robert Nyman](http://nordicjs.com/speakers#7-Robert-Nyman) som presenterar dev tools i Firefox (min favoritwebbläsare).
- [Douglas Crockford](http://nordicjs.com/speakers#2-Douglas-Crockford) som pratar vidare om does and dont's i Javascript och framför allt varför.
- [Hakim el Hattab](http://nordicjs.com/speakers#14-Hakim-El Hattab) som visar en del fantastiska visuella experiment och som är mannen bakom [slides.com](http://slides.com), som jag numera använder med glädje.

Så frågan är alltså, kör vi igen nästa år? – Jag tror det!

/ [Christian](/chrille)
