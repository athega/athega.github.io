---
title: "180 000 lärare surfar på jobbet"
date: 2015-03-05
description: "UR har ett unikt public service-uppdrag: att producera och sprida utbildningsprogram. Vi fick en pratstund med webbutvecklingschefen Susanne Samaras."
tags:
  - ur
  - nyhetsbrev
last_updated_by: peter
image_url: https://athega.se/system/uploads/2015/03/susanne_samaras_bw.png
---
UR:s recept för webbutveckling: täta användartester och öppen källkod.
----------------------------------------------------------------------
> UR har ett unikt public service-uppdrag: att producera och sprida utbildningsprogram. Vi fick en pratstund med webbutvecklingschefen Susanne Samaras.

###### Susanne, vilka skolformer riktar ni er till?
Alla, vårt uppdrag omfattar all form av organiserad utbildning på alla nivåer. Webbtjänsterna UR.se och UR Play är våra huvudkanaler och flaggskepp. UR Play vänder sig till den kunskapstörstande allmänheten, medan UR.se är riktad mot lärare och pedagoger. I höstas lanserade vi en ny version av UR.se.

![Susanne Samaras](https://athega.se/system/uploads/2015/03/susanne_samaras.png)

> UR finns även på Twitter, Instagram, Youtube, Facebook och ett antal satellitsajter. Allt måste samspela med våra huvudkanaler UR.se och UR Play, säger Susanne Samaras.

###### Hur många besökare har UR.se?
– Under terminerna varierar det mellan 160 000 och 180 000 besökare i veckan. Hit söker sig lärare för att få stöd, handledning och inspiration i sin undervisning. På UR.se finns över 12 000 program, så det finns mycket att välja på.

###### Hur vet ni vad lärare behöver?
– All vår utveckling är användardriven. Vi bjuder alltid in lärare och elever till fokusgrupper och användartester för att se till att vi ligger rätt när det gäller funktionalitet och design. Sen är förstås själva programmen på webbplatsen ofta framtagna i samarbete med pedagoger och utgår från behovsanalyser. Vi följer naturligtvis också upp i form av besöksstatistik och andra typer av mer kvalitativa mätningar.

###### Hur mycket betyder designen i förhållande till funktionen?
– Designen är mycket viktig. Hur den är utformad bestämmer det intuitiva intrycket av sajten, det vill säga om man upplever den som lättillgänglig eller inte. Dessutom ska ju designen stärka varumärket UR.

###### Vilka webbutvecklingsverktyg använder ni?
– Vi köper inte in stora licensbaserade CMS-system. Flexibilitet är viktigt för oss. Därför föredrar vi öppen källkod. UR.se utnyttjar ett CMS med öppen källkod och den nya playtjänsten bygger vi främst i Ruby on Rails.

###### Vad jobbar ni med nu?
– Årets stora satsning är att utveckla en ny playtjänst med förbättrad navigering och möjlighet för användarna att vara med och generera innehåll på sajten. Vi gör också en satsning mot förskolan. Där använder man sig mycket av surfplattor. Det måste vi ta extra hänsyn till både när det gäller funktion och innehåll.
